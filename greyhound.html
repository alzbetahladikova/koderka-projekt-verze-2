---
layout: sablona.njk
title: Greyhound
---

<section class="greyhound">
    <div class="greyhound__content">
        <h1>Greyhound</h1>
        <p>Greyhound, též anglický chrt, je nápadně ušlechtilý a výrazný pes atletické postavy, vysoký a velkorysých
            linií.
        </p>

        <h2>Vzhled</h2>
        <p>Anglický chrt je elegantní a nápadně štíhlý pes, pevné konstituce, ušlechtilých proporcí i linie. Při běhu
            může vyvinout rychlost až 60 km/h. Oči jsou tmavé, s klidným výrazem. Uši má malé, jemné, ve tvaru plátků
            růže, s krátkou a měkkou srstí. Krk je dlouhý, klenutý a svalnatý. Hruď je hluboká a mohutná. Hřbet
            protáhlý, široký a rovný. Dlouhé a rovné přední končetiny mají pevné kosti. Ocas je dlouhý, šavlovitě
            zahnutý, nízko nasazený, u kořene silný, postupně se zužuje. Měří v kohoutku cca 71 cm a váží cca 30 kg.
            Přípustné barvy jsou černá, modrá, žlutohnědá, světle hnědá, žíhaná, a všechny tyto barvy s bílými znaky.
        </p>
        <h2>Historie</h2>
        <p>
            Psi velmi podobni dnešním chrtům byli známi již před pěti tisíci lety v oblasti severní Afriky. Dávná
            vyobrazení psů, velice podobných chrtům, nacházíme již na basreliéfech ze starověkého Egypta. Tento typ psa,
            který se vyvinul v izolaci pouštní krajiny, bez míšení s jinými plemeny, se totiž od starověku téměř
            nezměnil. Můžeme se pouze domnívat, zda dnešní plemena chrtů mají skutečně původ ve starém Egyptě (ovšem u
            tzv. primitivních plemen honičů lovících zrakem, jako je např. Ibizský podenco, či faraonský pes, je
            návaznost na starověké egyptské honiče téměř jistá), či na blízkém Východě. Zřejmě ale náleží dnešní chrti k
            jiné vývojové linii.
            S větší jistotou můžeme říct, že na Britské ostrovy přišli chrti s keltskými kmeny, na kontinentu se již
            tehdy vyskytovali chrti podobní dnešnímu Polskému chrtovi. V Británii podobně jako jinde ve světě bylo
            držení chrtích smeček výsadou šlechty, byli používáni jak pro lov malé zvěře, tak pro lov vysoké. Tomu
            odpovídal i různorodý zjev chrtů na Britských ostrovech a množství různých pojmenování. Někteří byli menší,
            pro lov králíků a zajíců, pro štvanice se chovali větší a silnější psi. Na menších jedincích bylo postaveno
            plemeno whippet, který si získal popularitu zejména u chudších vrstev jako malý dostihový psík. V rukou
            šlechtických rodin vznikla plemena greyhound (krátkosrstý) a skotský deerhound (hrubosrstý), původní irský
            vlkodav již vyhynul s vymýcením vlků a jiné velké zvěře na ostrovech, dnešní vlkodav je pouze produkt
            novodobé rekonstrukce.
        </p>
        <p>Greyhoundi byli šlechtěni jako výkonní lovečtí psi a v minulosti byly velmi populární sportovní štvanice, na
            kterých psi měřili své síly a rozhodčí srovnával dovednosti, bystrost, rychlost a obratnost jednotlivých
            psů. Greyhound tedy nebyl prvoplánově šlechtěn jako dostihový pes, ale jako pes lovecký. Dostihy, tak jak je
            známe dnes jsou produktem dvacátého století a zejména v Americe a Austrálii zažily velký boom. Bohužel
            možnost sázek a popularita učinily z tohoto sportu průmysl, greyhound se stal výrobním prostředkem a mnohdy
            se s ním zacházelo jako s věcí. Veřejnost byla stavem věcí velmi pobouřena a velké množství drah ukončilo
            svou činnost (také mimo jiné např. ve Španělsku) a oblíbenost dostihového sportu poklesla. Nicméně i dnes
            probíhají chrtí dostihy a velké množství aktivistů se ve spolupráci s dostihovými drahami snaží o dosažení
            co nejlepších podmínek závodních psů a jejich umístění do nových domovů po ukončení kariéry.
            Koncem 19. století se v Británii začaly pořádat výstavy psů a postupně se oddělila linie, která byla
            šlechtěna pro lov a sport od výstavní linie greyhoundů. Dnes obě linie existují i u nás. Udržují se tak
            prakticky dvě plemena, která se v amatérských evropských chovech zapisují do jedné plemenné knihy.
            Greyhoundi jsou drženi jako psi společenští, výstavní a pro amatérské dostihy (které jsou pořádány hlavně
            pro radost psů, nikoli pro zisk a sázky), popularitu si v Evropě získává i tzv. coursing - terénní dostih,
            který imituje přirozený lov zajíce v přírodě pomocí igelitové návnady. Coursingu se účastní zejména jedinci
            z výstavních linií.
        </p>

        <h2>Povaha</h2>
        <p>Velmi klasické křivky jsou již po staletí předmětem obdivu umělců naší kultury. Anglický chrt je velmi
            vstřícné zvíře, které umí ocenit pohodlí a pozornost. Je to lovecký pes, který při lovu užívá svůj
            vynikající zrak, namísto čichu. Moderní greyhound byl specialistou pro lov zajíců, králíků, výjimečně třeba
            i lišek. Dnes ušlechtilý průvodce a společník, rád se bude účastnit dlouhých i krátkých procházek, vyjížděk
            s koňmi apod. Není příliš vhodný pro různé typy výcviku, ale všichni psi musí absolvovat výchovu a základní
            výcvik proto, aby z nich byli skutečně příjemní a sofistikovaní společníci. Někteří z nich se ovšem cvičení
            rádi zúčastňují a mohou se věnovat agility, dogdancingu apod.
        </p>
        <p class="origin__text">
            Přispěvatelé Wikipedie, Greyhound [online], Wikipedie: Otevřená encyklopedie, c2023,
            Datum poslední revize 15. 07. 2023, 21:39 UTC, [citováno 16. 04. 2024]
            <a href="https://cs.wikipedia.org/w/index.php?title=Greyhound&oldid=22978944" target="_blank"
                class="origin__link">
                https://cs.wikipedia.org/w/index.php?title=Greyhound&oldid=22978944
            </a>
        </p>
    </div>
</section>